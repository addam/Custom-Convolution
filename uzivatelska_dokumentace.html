<html>
<head>
<title>Zásuvný modul pro GIMP: frekvenční křivky</title>
</head>
<body>
<h1>Frekvenční křivky - uživatelská dokumentace</h1>
<h2>Účel</h2>
<p>Zásuvný modul slouží ke konvoluci kruhovým filtrem podle zadání uživatele. Umožňuje obrázek rozmazat či mírně doostřit, či provést různé jiné působivé změny.</p>
<h2>Instalace</h2>
<p>Program pro výpočty používá knihovnu FFTW3 v single-precision verzi. Dále potřebuje vývojové knihovny pro GIMP a GTK. V obvyklých linuxových distribucích je potřeba instalovat balíky:</p>
<ul>
	<li>libgimp2.0-dev</li>
	<li>libgtk2.0-dev</li>
	<li>libfftw3-dev</li>
</ul>
<p>Zkompiluje se příkazem:</p>
<code>gcc -std=c99 -O2 $(pkg-config fftw3f gimp-2.0 gimpui-2.0 gtk+-2.0 --libs --cflags) -o gimp-frequency-curves plugin.c</code>
<p>Pro instalaci do GIMPu pro aktuálního uživatele je pak možné použít příkaz:</p>
<code>gimptool-2.0 --install-bin gimp-frequency-curves</code>
<p>Zásuvný modul je potom k mání v  menu <i> Obrázek &gt; Vylepšit &gt; Frequency Curves</i>.</p>
<h2>Běžné použití</h2>
<p>Před zobrazením obsahu okna se obrázek převede do frekvenční domény, což může trvat i několik vteřin, podle rozlišení obrázku. Až se zobrazí ovládací prvky, plugin je připravený k použití.</p>
<p>Na pravé straně se zobrazuje křivka, podle které se násobí složky obrázku o různých frekvencích. Na vodorovné ose je vlnová délka: vlevo široká jako celý obrázek, vpravo jednopixelová. Svislá osa určuje násobící koeficient, uprostřed je jednotka (výchozí hodnota), dole nula. V horní polovině hodnoty prudce rostou (zhruba ke stonásobku), což umožňuje i velmi drastické filtry.</p>
<p>Náhled na levé straně se interaktivně přepočítává v nízké kvalitě - odhaduje zadanou křivku jen v několika bodech a ztrácí v něm barvy. Náhled v plné kvalitě vyžaduje přepočítání celého obrázku, a proto je nutné jej vyvolat ručně tlačítkem <i>HD Preview</i>. Pro pohodlí je možné počítat náhled ve vysoké kvalitě při každé změně křivky, což se zapne přepínačem <i>Always preview HD</i>.</p>
<p>Změny se na obrázku vykonají po stisku tlačítka <i>OK</i> (či <i>Budiž</i>, podle překladu). Při spouštění s parametry z minula (<i>Ctrl+F</i>) se použije stejná násobicí křivka.</p>
<h2>Křivky</h2>
<p>Uživatelská křivka je po částech lineární vzhledem k frekvenci, a proto zdánlivě deformovaná při zobrazení podle vlnové délky. Násobicí koeficienty jsou v dolní polovině vynesené lineárně v rozsahu 0..1, ale v prudce stoupá (jakoby nepřímou úměrností). Cílem je přehledně zobrazit obvyklé druhy rozmazání či doostření a umožnit i velmi hrubé změny.</p>
<p>Základní barva obrázku (DC složka) se vždy zachovává nepozměněná, protože její úpravy obvykle nejsou záměrem. V případě potřeby je možné ji změnit ručně jinými nástroji GIMPu.</p>
<p>Pro ruční doostření obrázku například stačí přidat jeden bod u levého okraje uprostřed a druhý vpravo, mírně nad středem. Polohy obou bodů je potřeba citlivě doladit podle druhu rozostření, které je v obrázku přítomné.</p>
<p>Křivkou opačného tvaru můžeme obrázek mírně rozostřit či vytvořit Glow efekt, pokud mírně zvýšíme frekvence ve střední oblasti a ostatní zachováme nezměněné. Další druhy rozmazání můžou připomínat například fotografie v mlze, přes špinavé sklo.</p>
<h2>Náhled</h2>
<p>Náhled v nízké kvalitě vzniká z předpočítaného rozkladu obrázku do několika vrstev o různých rozsazích frekvence (na způsob waveletové dekompozice). Frekvence odpovídající každé z těchto vrstev jsou vyznačené malými černými čárkami kolem svislého středu grafu. Zadaná křivka je pro účely náhledu v těchto frekvencích také vzorkována. Pokud tedy umístíme kotevní body křivky jen do frekvencí těchto bodů, náhled v nízké kvalitě bude blízko přesnému výsledku.</p>
<p>Po spočítání náhledu ve vysoké kvalitě se další změny provádějí oproti jeho výsledku. Náhled v nízké kvalitě navíc mění pouze světlost, a nikoli odstín, takže pro dobrý přehled o barvách je potřeba náhled ve vysoké kvalitě občas spočítat.</p>
</body>
